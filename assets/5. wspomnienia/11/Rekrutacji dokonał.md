## Rekrutacji dokonał...

... Ks. Sławek na kolędzie w naszym domu. Miałem 12 lat i bardzo chciałem dołączyć do chóru parafialnego. Ksiądz Sławek jednak przekonał nas, że "ministrant" to również bardzo poważne zadnie. W ten sposób razem z braćmi trafiliśmy na najbliższą czwartkową Mszę, ktra była naszą "wprawką". Pod czujnym okiem Adama  Korgula zaczęliśmy szkolenie do służby liturgicznej. 

Najmilej wspominam rodzinną atmosferę i poczucie przynależności. Kiedy dołączaliśmy na liście było prawie 40 ministrantów. Dobrym uczuciem było spędzać czas pośród rówieśników jednocześnie robiąc coś jednoznacznie dobrego.

Największym przełomem było jednak gdy Ksiądz, Adam i Wioletta namówili mnie do przeczytania po raz pierwszy czytania z ambony. Pamiętam, że przygotowywałem się do tego w domu ćwicząc z rodzicami. Bardzo szybko się wdrożyłem i polubiłem czytanie. Mogę spokojnie powiedzieć, że pewność przy przemawianiu do publiczności zawdzięczam właśnie czytaniu w naszym kościele oraz Tym, którzy mnie namówili. Dziękuję! 

Ksiądz Sławek potrafi stworzyć atmosferę pewnej i stabilnej "codzienności", która jednocześnie nie odbiera wielkości tajemnicy Eucharystycznej. Taka stabilność i codzienność daje poczucie oparcia w Kościele Katolickim, którego brakuje w wielu środowiskach parafialnych. To w naszym kościele do dzisiaj czuję się jak w domu pomimo tego, że przynależałem już do kilku parafii.

Drugą zdumiewającą rzeczą jest to, że zaangażowanie parafian w naszej parafii wciąż wzrasta. Ponieważ dorastałem tu, kiedyś wydawało mi się to naturalne, teraz jednak widzę, że nasza parafia jest pod tym kątem szczególna. 

